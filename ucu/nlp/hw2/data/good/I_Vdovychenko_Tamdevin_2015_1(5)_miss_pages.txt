<id>I</id>
<author_surname>Вдовиченко</author_surname>
<author_name>Галина</author_name>
<title>Тамдевін. Вовчі історії замку Гербуртів</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Клуб Сімейного Дозвілля</publisher>
<year>2015</year>
<pages></pages>
<length>551</length>
<alt_orth>0</alt_orth>
<errors></errors>
<comments></comments>
<body>
У салоні екологічних інтер'єрів справа залагодилась напрочуд швидко, навіть віртуозно. Можливо, їм бракувало саме таких варіантів декору, як Марійчині гобелени в саморобних гілкових рамках. Можливо, далася взнаки заздалегідь продумана розмова з власником салону. Однак визначальну роль зіграла випадковість.
На столі енергійного молодого господаря салону лежав журнал «Сучасні інтер’єри», причому номер з моїм інтерв’ю та фото моєї галереї. Я подумки подякувала долі за підтримку – і через півгодини Олег («Можна просто Олег, ми ж колеги», – запропонував він) вийшов зі свого кабінету, супроводжуючи до виходу пітерську гостю, львів’янку <foreign>forever</foreign>. Ми з ним домовилися про реалізацію Марійчиних робіт на прийнятних для обох сторін умовах. Відтепер Марійка зможе поставити крапку на наївно-безглуздій співпраці з місцевим перекупником, який за її шедеври платить копійки. Залишалося провести з подругою сеанс підняття власної самооцінки.
Там же, у салоні, я вирішила зробити Марії сюрприз. Це буде несподіванка, ефектніша за студентський «метеорит у чорносливі». Ідея виникла, щойно я побачила у вітрині з авторським сріблом два дивні персні – у вигляді чи то замку-фортеці, чи то старовинного особняка. З наскрізними віконечками, вежами та бруківкою. Один перстень був немов дзеркальним відображенням іншого. В одного замок-фортеця дивився в один бік, у іншого – в протилежний.
– Кому як зручно носити, – пояснила продавчиня. – Хтось хоче перстень на ліву руку, хтось – на праву. А можна і ось так… – дівчина наділа персні на два пальці однієї руки.
Купила обидва, собі й Марійці. Уже знала, як і де подарую їй цей дивний перстень. Розіграю маленьку виставу. Уявляю, як вона здивується. Закриє обличчя долонями, визирне з-під розсунутих пальців…
Десь на другому плані ворухнулася ще одна думка. Про хороший піар-хід, який можна згодом запустити в черговому інтерв’ю.
«Чи вірите ви в містику?» – запитає мене чергова журналістка. «Бачите перстень на моїй руці? Це подарунок Гербуртів. Знайшла його в стіні, на розвалинах замку Гербуртів, у наймістичнішому місці, в самому серці Європи, на межі України та Польщі… І з того часу, вірите чи ні…»
Життя – гра, особливо якщо йдеться про життя успішного художника, якому раз у раз треба нагадувати публіці про себе всіма можливими засобами. Подумала так – і згадала чоловікове «ти а-ас з продажів у на-ас», чи як він там казав…
Відігнала думку і про чоловіка, і про усі прораховані наперед ходи та гачки для покупців. Чого я зараз насправді хочу? Здивувати Марію, розігравши перед нею виставу. Тож дивуй, розігруй.
План був такий. Марія чекає на мене завтра, як домовились, і того ж дня ми маємо йти в замок. А я приїду сьогодні, без попередження, по дорозі побувавши на Замковій горі. Сховаю в надійному місці перстень-фортецю, неподалік – другий, а в третій сховок вкладу записку з текстом про те, що Гербурти вітають Анну та Марію. Завтра все це «знайду» на очах у здивованої подруги. Уявляю її очі!
Вона переконувала мене, що Замкова гора – містичне місце, що час там зсувається, як піщаний ґрунт, десять хвилин виявляються десятьма годинами або навпаки – ніби півдня минуло, а насправді заледве година збігла… Ото дивуватиметься! Випитуватиме, коли це я встигла таке втнути. Цілком у дусі студентських розіграшів… Що далі від Львова, то гіршою ставала дорога та мальовничішими краєвиди. Після чергової петлі дорога вперлася за небокраєм у дві гори, подібні на жіночі груди. Одна – Монастирська, друга – Замкова. Або ж Чернеча та Сліпа. «Для чого по дві назви?» – запитала Марію два дні тому. – «Для захисту, – відповіла вона. – У нас і людям дають подвійні імена, аби подвоїти захист».
На Замкову гору, казала Марія, веде дорога. Зараз перевіримо.
</body>