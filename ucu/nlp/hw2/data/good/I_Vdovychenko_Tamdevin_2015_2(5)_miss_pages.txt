<id>I</id>
<author_surname>Вдовиченко</author_surname>
<author_name>Галина</author_name>
<title>Тамдевін. Вовчі історії замку Гербуртів</title>
<publ_in></publ_in>
<url></url>
<publ_part></publ_part>
<publ_place>Харків</publ_place>
<publisher>Клуб Сімейного Дозвілля</publisher>
<year>2015</year>
<pages></pages>
<length>782</length>
<alt_orth>0</alt_orth>
<errors></errors>
<comments></comments>
<body>
Зараз важливо було не розгубитися. Я коротко й зло рикнув, поставив нахабу на місце. Кум без поспіху підвів голову, завмер, прислухаючись. Лише кілька секунд невизначеності – і перемога залишилась за мною. Емоції на морді Кума читалися зараз як слова у відкритій книжці. Вони могли містити двозначності, мати подвійний сенс, але означати протилежне – ні. Він не мав наміру наполягати на своєму. Цього разу – ні. Лише чекав, без агресії та роздратування, чи не буде з мого боку продовження діалогу.
Дункан теж перестав їсти. Відірвався від стегна, яке почав було мотлошити, повернув до нас голову: що, мовляв, сталося? Чого не поділили? В азарті він пропустив момент збою ритуальної програми.
Проте Гай одразу помітив зміну настроїв – за спинами братів він вичікував на момент, коли можна буде й собі прилаштуватися поруч. Нікому, як завжди, не заважаючи, але й не дотягуючи до того, поки залишаться самі недоїдки. На наш із Кумом обмін люб’язностями відреагував по-своєму: підхопився, виструнчився на напружених лапах. Ладен був кинутись між нами, щоб перевести стрілки незадоволення на себе. Але його готовність розрядити обстановку цього разу не знадобилася.
Кум ще трохи постояв нерухомо, а тоді слухняно взявся за козячу шию. Відступив, визнавши мою першість. Такий у нас заведено порядок речей, і ніхто з ним не сперечався. Принаймні дотепер.
…Чи не з перших місяців нашого спільного життя в лісі Кум посів позицію бета-самця, тобто другого після вожака, і час від часу доводив це на нічних полюваннях на мишей та іншу малу живність. Альфа-самець, тобто я, на дрібноту не розмінювався – тягав у зграю справжню здобич. Відверто кажучи, мені завжди було трохи ніяково перед моїми вовками, адже на базі на мене чекала готова пожива. Раз на тиждень нам постачав свіжину єгер Мирон, залишаючи в обумовлений день та годину м’ясо для вовків та простий харч для мене в пункті спостереження – так називалася в наукових звітах моя лісова хатинка.
Через Мирона я підтримував контакт зі своїм керівництвом, через нього отримував усе необхідне. Поява будь-кого з чужинців у цій гірській місцевості на польському прикордонні не минула б непоміченою для місцевих жителів, а саме цього я намагався уникнути будь-що. Однією з умов мого експерименту була повна відлюдність.
Мирон віртуозно дотримувався цього правила: у лісовій хатці все необхідне виникало, а зайве зникало немов саме собою.
Мої вимоги до їжі були мінімальні – бажано, аби не потребувала теплової обробки та не мала різких запахів. Щоб вовків не відлякували запах диму та вогню, перцю та цибулі.
Напіввідварений кусень м’яса, схований серед ліверу в сирій туші, за повноцінну їжу я навчився сприймати не відразу. Проте звик.
Людина багато до чого здатна звикнути.
…Дункан у нашому лісовому квартеті був третім, його влаштовувала золота середина між братами, він не дерся на перші позиції, але й не давав випхати себе на останню сходинку в ієрархії. Найбільшу прихильність до себе я відчував саме від Дункана. Він ладен був ревнувати.
Від нього не раз перепадало найслабшому Гаєві, який мостився поближче до мене, а часом і сильнішому Кумові. Коли Дункану здавалося, що я занадто довго чухаю старшому шию, він міг, нехтуючи ієрархією, гризонути його за вухо, блискавично й боляче, аж той зривався з місця й кидався за кривдником навздогін. Вовчі емоції, як і людські, могли бути майже непомітними, а могли проявлятися бурхливо-демонстративно.
Дрібні розбірки з будь-якого приводу нагадували ігри, але часом ставали жорстокими. Доводилось навіть втручатися й розганяти завзятих задирак, поціливши в них двома-трьома сосновими шишками.
…Коли півтора року тому я вперше побачив цю трійцю, вони були кумедними пухнастими клубками, пищали й тицялися мордочками в боки та шиї одне одного. Вовченята осиротіли, втративши батьків протягом одного дня, однієї години. Тіло великої сірої матері-вовчиці єгер знайшов неподалік вовчого лігва. Торкнувся палицею, аби переконатися, що хижачка не прикидається мертвою, хоча й на відстані кількох кроків було зрозуміло, що означає ця застигла здерев’яніла непорушність. Він розповів мені згодом, у день нашого знайомства, що знайшов її за слідами крові.
Самець вовчиці загинув від картечі, випущеної з двох мисливських рушниць. Не браконьєрство це було – звичайна облога, відстріл, що не суперечить закону. Чисельність хижака дозволено регулювати.
Потужний біг здоровенного вовка не зупинила загорожа з прапорців, які тріпотіли на березневому вітрі. Кількадесят метрів уздовж пунктирної червоної лінії сіроманець подолав ніби не торкаючись землі – так здавалося збоку, – аж раптом змінив напрямок і у високому стрибку злетів над прапорцями.
Такої картини мисливець може не побачити за все життя. Пересічний представник вовчого племені за прапорці не заходить. Зупиняє його, можливо, не червоний колір, бо ж невідомо, чи звір розрізняє кольори. Яскраві плями потрібні людям з рушницями для орієнтації на місцевості, а вовка лякає не колір, а поява чужих міток на його території. Які ще й рухаються, видаючи незвичний звук. Ці прапорці для звіра – як стіна, як зачинені на надійний засув двері.
Щоправда, не для всіх. Сірого велетня не зупинила перешкода – він пішов на прапорці. Звук одночасних пострілів мисливських рушниць розірвав тишу, відбився луною від гір.
</body>
