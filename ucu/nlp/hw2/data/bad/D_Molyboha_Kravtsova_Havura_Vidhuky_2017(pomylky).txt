<id>D</id>
<author_surname_1>Малибога</author_surname_1>
<author_name_1>Надія</author_name_1>
<author_surname_2>Кравцова</author_surname_2>
<author_name_2>Іванна</author_name_2>
<author_surname_3>Гавура</author_surname_3>
<author_name_3>Ольга</author_nam_3>
<title>Відгуки</title>
<publ_in>Мержиєвська В. Задачник з математики : підручник для 1-го класу</publ_in>
<url></url> 
<publ_part></publ_part>
<publ_place>Київ</publ_place>
<publisher>БеркоШко</publisher>
<year>2017</year> 
<pages>171-174</pages> 
<length>799</length>
<alt_orth>0</alt_orth>
<errors>перестановки - перестанови; наприклад трикутник - наприклад, трикутник; берега річки - береги річки; збільшуючи складність - зі зростанням складності; вирішувати складні задачки - розв’язувати складні задачки; «не задане» - «незадане»; Особливо, коли - Особливо коли; дитина починає шукати власні такі ознаки - дитина починає сама шукати такі ознаки; по складності - за складністю; до купи - докупи; неважливо, який - не важливо, який</errors>
<comments></comments>
<body>
Загалом, задачник досить концентрований і охоплює дуже багато тем: і з арифметики, і з геометрії, і з логіки.
З арифметики:
приклади, записані за допомогою знаків (додавання і віднімання)
словесні приклади (додавання і віднімання)
задачі на збільшення/зменшення (на дві чи декілька дій)
задачі на визначення порядку дій (наприклад, переливання води за допомогою різного об'єму місткостей)
оперування розрядами числа (на останніх тижнях навіть з'являються сотні)
завдання на порівняння чисел і, трішки пізніше, цілих виразів
дробові елементи у вигляді, наприклад, «половина сливи» чи «піввідра води».
також ближче до кінця починається поступова підготовка до понять «множення» і «ділення» у вигляді простих життєвих задач про «розділити порівну» чи «повторити дію N разів».
З логіки:
правдиві/неправдиві твердження;
комбінації/перестановки — пошук всіх варіантів;
продовження ряду;
сортування;
встановлення відповідності;
задачі на взаємозалежності та ін.
Геометричні завдання часто вплетені в логічні і арифметичні завдання, але є і самостійні. Наприклад:
пояснити інопланетянину, що таке коло (до речі, це завдання виявилося дуже веселим);
відрізати якусь конкретну фігуру від іншої конкретної фігури (наприклад трикутник від п'ятикутника), і визначити, наприклад, скільки кутів одержимо в результаті;
задачі на взаємне розташування геометричних фігур.
Задачник охоплює такі поняття:
фігура (з кутами, без кутів і под.);
коло;
круг;
квадрат;
прямокутник;
трикутник;
лінія;
кут;
багатокутник.
Тематично завдання близькі дітям (чобітки, оладки, іграшки тощо).
Є і просто цікавий фактаж, доречно вплетений в задачі. Наприклад, як нумеруються будинки однієї вулиці. Про те, що берега річки розташовуються на різних висотах, і чому. Включені реальні коди шифрування, як-от: азбука Морзе чи код часів світової війни <emphasis>РАКИДЕМОНУЛЯ</emphasis>.
Є навіть трошки мовної тематики. Наприклад, складання літер українського алфавіту зі спеціальним чином обмеженої мотузочки; голосні і приголосні літери.
Завдання розміщуються по спіралі, раз у раз повертаючись до якоїсь теми або типу завдань, збільшуючи складність. Таким чином, діти поступово занурюються в тему, долаючи сходинку за сходинкою — які є їм під силу — і навіть не помічають, що вже в змозі вирішувати складні задачки.
Ще, якщо дозволите, є одна порада для тих, хто буде займатися з дітьми за цим задачником. В ньому є багато цікавих задач на виявлення варіантів. Покажіть дитині спосіб впорядкування цих варіантів (адже так набагато простіше не повторюватись і не пропускати потрібні варіанти). Спробуйте знати з дитиною якусь систему перебору (розбиття на групи за такими ознаками, щоб групи не перетиналися). Це окреме «не задане» завдання. Але воно варте того, щоб його зробити. Особливо, коли дитина починає шукати власні такі ознаки — часто несподівані і цікаві для нас, «стереотипних» дорослих.
***
Мене здивувало, як протягом книжки змінились завдання по складності. На перших сторінках були завдання приблизно такі: «В якої з дівчат волосся коротше?» Треба відмітити. А вже посередині були завдання такі: «Знайдіть дві наступні літери: П, М, Й, И».
Так помітно змінився рівень, хоча коли робиш ці задачі — не помічаєш, як змінюється рівень.
Мені було цікаво спостерігати, як моя молодша сестра, зосередившись, робила ці завдання. Ці завдання були цікаві, тож Варуся (моя сестра) не нила «Які нудні завдання?», а робила з цікавості «А що вийде?, «Цікаво, як це зробити?».
Також фішка цієї збірки задач у кактусику. Що більше робиш — то вищий кактус. З кожною сторінкою кактус підростає — саме це спонукає першокласників робити завдання. 
«Щоб кактус виріс!»
***
Математика — це саме життя і спосіб життя. Для дітей вона починається з суто практичних речей — із того, що їх оточує і як вони цьому дають раду. Діти збирають реальність до купи — як пазли, пов’язуючи спочатку навпомацки, а потім подумки окремі його частини завдяки різним враженням — зоровим, слуховим, тактильним, нюховим, смаковим, на підставі власних спогадів та уявлень, знань. Діти осмислюють світ, навчаються і творять — одночасно. Природна потреба  дітей — мати доброго співрозмовника в дорозі, надійного супутника в мандрівці. Щоб сенси створювати спільно, щоб сенси ці залюднювати.
Гарним другом-мандрівцем для нас цього року в альтернативній школі Dixi став збірник математичних завдань БеркоШко. Крок за кроком, історія за історією — і от уже складається безмежний захопливий краєвид невипадкового світу, де головні герої — діти (персонажі математичних історій та наші учні, їхні завзяті читаки-друзяки!) і їхні добрі помічники — уява, увага, пам’ять, воля і почуття гумору. 31 наша подорож із БеркоШковою математикою — це 31 повна жменя живих життєвих загадок і хитромудрих запитань, це 485 дотепних вузликів, котрі щораз цікаво було розплутувати і до того ж у різний спосіб: швидко і неквапом, самостійно і товариством, легко і завзято, то в один бік, то в інший.
Що маємо за результат цієї спільної захопливої подорожі? Мої учні здорові і пристрасні, вони продовжують жити допитливо і творчо, вони певні нових своїх сил, а до того — вони знають смак вдумливого, послідовного і веселого вирішення проблем, вони міцніші в свої самостійних життєвих мандрах. Бо якою б не була проблема, підбадьорила нас БеркоШкова математика, до її вирішення потрібна  не тільки добра голова, а й смілива уява, добросердна уважність, вміння знайти опертя в самому собі, віднайти спільну мову з оточенням. Як у тій байці «Черепаха і Заєць»: неважливо, який ти спритний та мудрий від початку, головне — як ти скористаєшся тим, що в тебе вже є, аби досягнути мети.
</body>
